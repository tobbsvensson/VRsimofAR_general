Den 95-åriga kvinnan gick Kyrkogatan upp när en man slet åt sig hennes väska ur korgen på rollatorn. Uppgifter från flera vittnen ledde till att han snart kunde gripas, men när han nu åtalas förnekar han brott.

Kvinnan hade varit på vårdcentralen på morgonen den 16 maj när hon gick Kyrkogatan upp mot Hemköp i centrala Skövde. I höjd med biografen utsattes hon för ett grovt brott. Hon har själv beskrivit för polisen hur en person plötsligt kom i kapp henne bakifrån och bara tog tag i handväskan i korgen. Först trodde hon att det var en kvinna för personen var ”liten och spenslig”, men sedan insåg hon att det var en man med en svart luva över huvudet, han hade också långt hår.

Skrek åt tjuven
Hon skrek ”att du inte skäms” till mannen som sprang tillbaka samma väg som han kommit nedför Kyrkogatan, där hoppade han på en cykel och försvann med väskan innehållande bland annat drygt 500 kronor.


Kvinnan blev chockad men lyckades ta sig in på Hemköp där hon fick hjälp av personalen. Hon var både skärrad och darrig direkt efteråt och har i senare polisförhör berättat att hon fortfarande har svårt att sova.

Viktiga uppgifter
Men uppgifter från flera olika vittnen skulle leda till att den misstänkta mannen snart kunde gripas. Framför allt var det en kvinna som vid resecentrum som såg en man, som passar in på beskrivningen, när han hade slängde ifrån sig något i slänten utanför. Hon tyckte att det var lite olustigt att möta honom då han tittade intensivt på henne. I slänten hittade hon handväskan. Andra uppgifter om mannen, att han exempelvis tidigare på morgonen saknade pengar men senare kunde handla och bilder från övervakningskameror, ledde till att polisen kunde ringa in mannen.

Förnekar brott
Den 50-årige mannen häktades några dagar senare och åtalas nu för grov stöld. Men han förnekar brott. I förhör har han sagt att han inget vet om en stulen handväska, han har heller inte haft tillgång till en cykel den aktuella dagen.

Mannen är känd av polisen sedan tidigare och åtalas nu också för flera andra brott, bland annat en stöld på ett hotell i Skövde. Där ska han tidigare i maj ha stulit en flaska vin, två flugor, en tröja och en nyckelklippa, sammanlagt värt minst 700 kronor. De brotten kan mannen varken förneka eller erkänna.

Lena Jonsson
0500-46 75 79
lena.jonsson@sla.se